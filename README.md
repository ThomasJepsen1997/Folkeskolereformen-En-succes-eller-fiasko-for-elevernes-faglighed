# Folkeskolereformen En-succes eller fiasko for elevernes faglighed
Bachelorprojekt hvor jeg undersøgte folkeskolereformens effekt på elevernes faglige resultater. Her kommer en kort gennemgang af mine resultater. Hele opgaven kan sendes efter anmodning. 

For at belyse min problemstilling anvender jeg et Difference-In-Difference (DiD) og Fixed Effetcs (FE) design, hvor jeg bruger de frie grundskoler som kontrolgruppe. Dette design er ikke før systematisk blevet brugt til at undersøge folkeskolereformens effekt på elevernes faglige niveau. Jeg vurderer dog designet til, at være det, der kan komme tættest på at kunne udtale sig kausalt om den faglige effekt af reformen, da mere traditionelle designs som før- og eftermålinger og OLS kun i et meget begrænset omfang vil kunne isolere effekten af reformen på grund af bl.a. den generelle karakterinflation, der har været i folkeskolekatarakterne de sidste 10 år. (Ravn 2018) Min inddragelse af Fixed Effetcs gør desuden, at alle tidsinvariante faktorer i min undersøgelse bliver holdt konstant, så jeg i så høj grad som muligt kan isolere effekten af reformen på elevernes faglige kompetencer. (Angrist og Pischke 2009, 227-229)

Jeg bruger registerdata fra Børne- og Undervisningsministeriet, der i skoleårene 2007-2020 viser alle landets skolers gennemsnitlige karakterer ved afgangseksamen i 9. klasse. Jeg har derefter delt skolerne op i folkeskoler og frie grundskoler. Skoler, der ikke falder i en af disse kategorier, er kodet fra. Dette gælder f.eks. efterskoler, specialskoler og produktionsskoler. Derefter jeg har frakodet skolerne: ”10.klasse Gribskov”, ”10. klasseskolen” og ”Ahlmann-Skolen”. Disse skoler er frakodet til trods for deres status som almen folkeskole da, de har en væsentligt højere andel af elever med specielle behov, der stadig går til almene 9. klassers eksaminer. Dette har ført til, at de nævnte skoler har fået dispensation for de fleste tiltag i reformen. Derudover er skolerne i høj grad outliers ift. de almene folkeskoler. F.eks. havde skolen i Gribskov i 2014 et samlet karaktergennemsnit på 2,1.
Efter frakodningerne er der 17594 observationer, hvilket svarer til 1616 skoler over 14 tidsperioder/år, tilbage i datasættet. Derefter har jeg kodet en række dummy-variable:
Først har jeg opdelt skolerne i, hvilke der har skulle implementere reformen, og hvilke der ikke har. - Alle folkeskoler har altså fået variabel 1 og de frie grundskoler har variabel 0.
Dernæst har jeg lavet en post dummy-variable, der antager værdien 1, hvis det givne år er efter igangsættelsen af reformen (>2014). Derefter har jeg kombineret variablen med dummy-variablen, der opdeler folke- og de frie grundskoler, således at den nye dummyvariabel antager værdien 1, hvis der er tale om en folkeskole og året er >2014.
Der mangler et karaktergennemsnit for nogle skoler i enkelte fag og år. Dette skyldes ifølge en fuldmægtig fra styrelsen for It og Læring, at nogle skoler ikke har afholdt eksamener i visse fag i nogle år, grundet f.eks. for lille elevtal eller at skolen for en kort periode har været en prøvefri skole. Jeg har valgt ikke at kode disse skoler ud, da de i det kommende difference-in-difference design bliver holdt op mod folkeskolerne og de frie-grundskolers respektive gennemsnit. Når jeg indsætter mit fixed effects design vil skoler med manglende data automatisk blive kodet ud, da en skole med manglende data ikke kan bruges som sin egen kontrolgruppe.

# Gennemgang af mine resultater 

Tabel 2.1 viser DiD og FE modeller med gennemsnitskarakter i dansk, matematik, engelsk, fysik/kemi og samlet som afhængig variabel. Model 1 er en klassisk DiD model, model 2 er den model hvor skole-fixed-effects er tilføjet, hvilket som nævnt i metodeafsnittet, svarer til, at der bliver indsat en dummy-variabel for hver skole. Model 3 tilføjer skoleår som fixed effects. Variablen ”Folkeskoler efter reform” er en dummy variabel, der antager værdien 1 for folkeskoler, efter de skulle indføre reformen (august 2014). Variablen ”Folkeskoler” er en dummy variabel, der antager værdien 1, hvis der er tale om en folkeskole. ”Skoler i år efter reform” er ligeledes en dummy variabel, der antager værdien 1, hvis året er efter 2014, hvor reformen blev indført. Denne bliver ikke estimeret i model 3, da model 3 indeholder fixed effects for hvert skoleår. Modellen estimerer altså ikke variablen, da den allerede er inddraget i modellen. Jeg parameterstyrer gennemgangen af tabel 2.1 efter variablerne i tabellen, hvor jeg starter ud med at kigge på reformens effekt, så hvordan folkeskolerne ligger ift. de frie grundskoler, og hvordan udviklingen generelt har været i skolernes karaktergennemsnit.

Folkeskolereformen har i høj grad haft samme effekt på folkeskolernes karaktergennemsnit i dansk og matematik. Begge har insignifikante resultater i model 1 på henholdsvis 0,008 og -0,03 karakterpoint. Når man i model 2 og 3 inddrager fixed effects bliver effekten af reformen i de to fag signifikant negative. Model 2 viser, at reformen har haft en negativ effekt på folkeskolernes karaktergennemsnit i dansk og matematik på 0,11 karakterpoint. I model 3 stiger det til 0,12 karakterpoint i dansk, mens det bliver på næsten samme niveau i matematik. Denne forskel mellem resultaterne i model 1 og model 2 og 3 indikerer igen, at de tidsinvariante faktorer såsom socioøkonomiske forhold har en stor betydning for skolernes karaktergennemsnit. Disse resultater minder i høj grad om VIVE’s fund, der som gennemgået i litteraturgennemgangen, i perioden 2014-18 fandt en negativ effekt på 0,08 karakterpoint i dansk og 0,14 karakterpoint i matematik.

Når man kigger på reformens effekt på folkeskolernes karaktergennemsnit i engelsk og fysik/kemi viser der sig et noget mere broget billede.
I engelsk er der i model 1 en positiv signifikant effekt på 0,11 karakterpoint, mens effekten i fysik/kemi er insignifikant. Når man kigger på fixed effects i model 2 og 3, bliver alle resultaterne dog insignifikante. Trods de positive effekter jeg, i engelsk finder i model 1, kan jeg stadig ikke forkaste min nulhypotese for H3 om at reformen har en positiv effekt på folkeskolernes karaktergennemsnit i engelsk, da der ikke er signifikante effekter i model 2 og 3, der indeholder det, i dette tilfælde, det metodisk stærkere fixed effects design.

Reformens effekt på det samlede karaktergennemsnit viser i høj grad det samme som i dansk og matematik. Model 1 viser en positiv men insignifikant effekt, mens model 2 og 3 viser en negativ effekt på 0,1 karakterpoint.

Folkeskolens primært negative effekt på folkeskolernes karaktergennemsnit til 9. klasses afgangseksamen, kan i model 2.1 holdes op mod, at folkeskolerne samlet set ligger 0,51 karakterpoint lavere end de frie grundskoler i den målte periode. Den største forskel mellem de to skoletyper er i engelsk, hvor folkeskolerne er 0,74 karakterpoint ringere end de frie grundskoler. Skoletyperne ligger tættest i dansk, hvor folkeskolerne halter efter med 0,4 karakterpoint. Tabellen viser, ligesom man kunne aflæse i figur 1.1-1.5, at karakterniveauet i alle de målte fag har været stigende i årerne efter reformen. Denne stigning kan dog på baggrund af overstående ikke siges, at have været et resultat af reformen.

# Opsamling

Trods det stigende karakterniveau i årerne efter reformen, halter folkeskolerne stadig efter de frie grundskoler. Folkeskolereformen har ikke hjulpet på denne tendens, tværtimod.
Analysen viser, at folkeskolereformen har haft en statistisk signifikant negativ effekt på folkeskolernes karakterer i dansk og matematik. Resultaterne var mere blandede, når man kiggede på engelsk og fysik/kemi, hvor nulhypotesen om, at reformen har haft en positiv effekt ikke kunne forkastes. Når man kigger på de samlede karakterer, så er resultaterne dog klare. Folkeskolereformen har haft en negativ effekt på folkeskolens faglighed.

